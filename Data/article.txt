Uwo mwanzuro ni umwe mu yafashwe n’Inama Nkuru ya gisirikare mu gicuku cyo ku wa Gatandatu tariki 28 Ukwakira 2022, yateranye yiga ku bibazo by’umutekano muke mu Burasirazuba bwa Congo. Yayobowe na Perezida Felix Tshisekedi.

Ni inama yabaye mu gihe imirwano ikomeje hagati y’ingabo z’icyo gihugu (FARDC) n’umutwe wa M23 ukomeje kwigarurira uduce twinshi muri Kivu y’Amajyaruguru.

Byongeye, Minisitiri w’Ububanyi n’Amahanga wa RDC, Christophe Lutundula, yahamagaje Chargé d’Affaires w’igihugu cye mu Rwanda, Alice Kimpembe Bamba, mu ibaruwa inamenyesha uwari waragenwe nka Ambasaderi mushya mu Rwanda ko atagomba gutanga impapuro zimwemerera izo nshingano.

Congo imaze iminsi ishinja u Rwanda gushyigikira M23 nubwo rwo rwagiye rubihakana, rugaragaza ko ari ibibazo by’imbere muri politiki ya Congo, ahubwo rugashinja icyo gihugu gukorana n’umutwe wa FDLR.

Impungenge ni zose ko ubushyamirane hagati y’u Rwanda na Congo bushobora kurushaho gufata indi ntera, by’umwihariko nyuma y’aho Guverinoma itangarije ko ingabo zayo ziryamiye amajanja.

IGIHE yaganiriye n’Umuvugizi wungirije wa Guverinoma y’u Rwanda, Alain Mukuralinda, agaruka ku mwuka mubi uri hagati y’u Rwanda na Congo, iyirukanwa rya Ambasaderi Karega, ibirego by’uko u Rwanda rushaka kwigarurira Congo runyuze muri M23, n’ibindi.

IGIHE: Congo yabamenyesheje ite ko ambasaderi w’u Rwanda yirukanywe?

Mukuralinda: Uburyo byakozwe nkurikije ibyo abafite ubunararibonye muri dipolomasi baraye badusobanuriye, ntabwo bikorwa utabanje guhamagara ambasaderi ngo muganire unamubwire icyemezo mugiye gufata, cyangwa se niba mwagifashe, umuhamagare ubanze ukimubwire na we ntaze kubibona kuri televiziyo.

Ni ukuvuga ko Ambasaderi w’u Rwanda yabiboneye kuri televiziyo?

Ukurikije uko byagenze na we yabibonye nk’uko twabyutse twese tukabibona. Inama yarabaye icyemezo kirafatwa, umuvugizi wa Guverinoma aragisoma bijya ku mbuga nkoranyambaga no kuri televiziyo.

Ambasade y’u Rwanda irasigara ikora ite?

Irakomeza ikore. Birukanye Ambasaderi ntabwo bafunze Ambasade kandi ambasade ntabwo ikoramo ambasaderi wenyine […] Ambasade irahari irakomeza ikore, ntabwo bavuze ko ambasade bayifunze, ko u Rwanda na Congo bicanye umubano. Zirakomeza zikore ibintu biganirweho kugeza igihe bisubiriye mu murongo.

Uhagarariye Congo mu Rwanda we muramukorera iki?

Abantu babanze bamenye ko RDC nta ambasaderi igira hano, hashize imyaka igera ku icumi. Hari umudamu uhari ufata ibyemezo mu mwanya wa ambasaderi. Igihe batafashe icyemezo cyo kumwohereza ntabwo wabategeka kumwohereza ariko ambasade yabo irafunguye.

Mu bya dipolomasi, ntabwo buri gihe uko igihugu gifashe umwanzuro runaka ariko n’ikindi gihugu kigomba kubigenza […] itangazo Guverinoma y’u Rwanda yasohoye ntabwo yigeze ishyiramo ko yirukanye uhagarariye Ambasaderi wa RDC mu Rwanda, niba ntabyo yatangaje, ibiri mu itangazo nibyo bigomba gukorwa.

Guverinoma y’u Rwanda yavuze ko ibona Guverinoma ya Congo igenda izamuka mu ntera mu gushyushya imitwe, ntabwo rero waba ubibona uvuga ko atari bwo buryo bwagombye gukoreshwa kugira ngo ibibazo bishakirwe umuti, ngo nawe ujye muri uwo mujyo. Niba umwe ashyushye na we ugashyushya byazageza he?

Ntabwo Guverinoma y’u Rwanda irirukana uhagarariye RDC?

Abantu nibagendere ku itangazo Guverinoma y’u Rwanda yakoze, bishaka kugira ikindi bongeraho. Nigira ikindi yongeraho, izabivuga. Ntabwo yamuhamagaje, ntabwo yamwirukanye, nta rwandiko yamuhaye.

Congo yatangaje ko ishobora kugabanya urujya n’uruza ku mipaka yayo n’u Rwanda, mwabyakiriye mute?

[…] Umuntu uturiye umupaka wari usanzwe ajyayo bitewe n’icyo agiye gukorayo yaba ari ukwiga, kwivuza, guhaha, gusura abantu, Guverinoma y’u Rwanda iramubwira ngo mushishoze. Niba ubona ibintu wakoragayo bitari ngombwa, ushobora no kuba ubisubitse.